<p>Agnus Dei, qui tollis peccáta mundi: miserére nobis.
<br>Agnus Dei, qui tollis peccáta mundi: miserére nobis.
<br>Agnus Dei, qui tollis peccáta mundi: dona nobis pacem.<br></p>

<p><i>The following is said silently, and omitted in masses for the dead</i></p>

<p>Dómine Iesu Christe, qui dixísti Apóstolis tuis: Pacem relínquo vobis, pacem meam do vobis: ne
respícias peccáta mea, sed fidem Ecclésiæ tuæ; eámque secúndum voluntátem tuam pacificáre et
coadunáre dignéris: Qui vivis et regnas Deus per ómnia sǽcula sæculórum. Amen.</p>

<p>Dómine Iesu Christe, Fili Dei vivi, qui ex voluntáte Patris, cooperánte Spíritu Sancto, per mortem
tuam mundum vivificásti: líbera me per hoc sacrosánctum Corpus et Sánguinem tuum ab ómnibus
iniquitátibus meis, et univérsis malis: et fac me tuis semper inhærére mandátis, et a te numquam
separári permíttas: Qui cum eódem Deo Patre et Spíritu Sancto vivis et regnas Deus in saecula
sæculórum. Amen.</p>

<p>Percéptio Córporis tui, Dómine Iesu Christe, quod ego indígnus súmere præsúmo, non mihi provéniat in
iudícium et condemnatiónem: sed pro tua pietáte prosit mihi ad tutaméntum mentis et córporis, et ad
medélam percipiéndam: Qui vivis et regnas cum Deo Patre in unitáte Spíritus Sancti Deus, per ómnia
saecula sæculórum. Amen.</p>
